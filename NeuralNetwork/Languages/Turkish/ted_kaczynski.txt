Theodore John Kaczynski veya kısaca Ted Kaczynski (d. 22 Mayıs 1942; Chicago, Illinois), Unabomber olarak da bilinen Amerikalı matematikçi, eski akademisyen ve bombalı saldırılar düzenleyen eylemci.[1]

Matematik dehası kabul ediliyordu[2] ancak 1969 yılında ilkel bir yaşam tarzı sürdürürebilmek amacıyla akademik kariyerini ve toplumsal hayatı terk etti. 1978 ile 1995 yılları arasında, Birleşik Devletler çapında modern teknolojiyi geliştirdiğini ve doğayı tahrip ettiğini iddia ettiği kişi ve kuruluşlara gönderdiği bombalı paketlerle üç kişinin ölümüne, 23 kişinin de yaralanmasına neden oldu. Sanayileşmeye ve endüstri toplumuna karşı çıkan ve doğayı hayatın odak noktasına yerleştiren bir anarşizm anlayışını savunan bir manifesto yayımladı.[3]

Ted Kaczynski, 1971 yılında kimseye ve hiçbir şeye ihtiyaç duymayacak şekilde bir hayat sürmek üzere Lincoln, Montana yakınlarında elektriği ve su tesisatı olmayan, insanlardan ve yerleşim yerlerinden uzak, bir ormanın içinde inşa ettiği ahşap kulübede yaşamaya başladı. Kulübesini çevreleyen vahşi doğanın tahrip olmasına tanık oldu ve doğada yaşamanın savunulamaz olduğu sonucuna vardı; 1978'de bombalamalara başladı. 1995'te The New York Times'a bir mektup gönderdi ve Times veya Washington Post'un, bombardımanlarının aşırı olduğunu ancak dikkat çekmek için gerekli olduğunu iddia ettiği Industrial Society and Its Future adlı makalesini yayınlarsa "terörizmden vazgeçme" sözü verdi.

Kaczynski, Federal Soruşturma Bürosu tarihindeki en uzun ve en pahalı soruşturmaya neden oldu. Kaczynski'nin kimliği belirlenene kadar, soruşturmaya University and Airline Bomber'ın kısaltması olarak UNABOM adı verildiği için, basın da bombalı saldırıların fâiline Unabomber adını taktı. FBI ve başsavcı Janet Reno, Kaczynski'nin üslûbunu tanıyabilecek birilerine ulaşmak ve ipucu yakalayebilmek amacıyla, Kaczynski'nin Endüstri Toplumu ve Geleceği başlıklı makalesinin The Washington Post gazetesinde yayımlanmasını sağladı. Kaczynski, makalesinde bombalı eylemlerinin aşırı olduğunu kabul ediyordu, ancak insan onurunun ve bireylerin özgürlüğünün yok edilmesine dikkatleri çekebilmek için gerekli olduğunu da savunuyordu. Makaleyi okuyan Kaczynski'nin kardeşi David Kaczynski, ağabeyinin üslûbunu tanıyarak FBI'a bildirdi.

Kaczynski 1996 yılında tutuklandı. Devlet tarafından atanan savunma avukatları, Kaczynski'nin ölüm cezası almaması için aklî dengesinin yerinde olmadığı iddiası ile savunma yapmak istedikleri için, Kaczynski avukatlarını görevlerinden azletti. 1998 yılında, tüm suçlamaları kabul ederek suçunu itiraf ettiği için mahkeme ile uzlaşmaya varıldı. Kaczynski, şartlı tahliye imkanı olmaksızın ömür boyu hapis cezasına çarptırıldı.